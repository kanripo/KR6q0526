#-*- mode: mandoku-view; -*-
#+DATE: 2015-08-30 21:53:37.226833
#+TITLE: 廬山天然禪師語錄
#+PROPERTY: CBETA_ID J38nB406
#+PROPERTY: ID KR6q0526
#+PROPERTY: SOURCE Jiaxing Canon Vol. 38, No. B406
#+PROPERTY: VOL 38
#+PROPERTY: BASEEDITION J
#+PROPERTY: WITNESS J
#+PROPERTY: LASTPB <pb:KR6q0526_J_008-0167b> 
#+PROPERTY: JUAN 8

 天然是禪師語錄卷第八¶
嗣法門人今辯重編¶

問荅¶

師問僧。聲色樅然。撥不是。不撥不是。你作麼生。僧云。¶
我總不見有過。師云。見有過也不是。見無過也不是。¶
畢竟作麼生。僧無語。師云。何不問山僧。僧如問。師云。¶
快打茶來。¶

師指面盤問僧。面盤為甚祇麼圓。扇子為甚祇麼直。¶
僧云。扇子自來直。師云。你為甚麼不直。¶

師問僧。生死到來如何了。僧云。即今是了不了。師云。¶
汝者句還抵當得生死麼。進云。本無生滅。師云。汝者¶
句還抵當得生死麼。僧直出。師云。咦。¶

僧侍立次。師云。者事無大難。祇要不受一切拘束便¶
得。良久。復云。假如見得生也沒過患。死也沒過患。順¶
境順境沒過患。逆境逆境沒過患。水裏水裏沒過患。¶
火裏火裏沒過患。此人還受拘束也無。僧云。者便不¶
受拘束。師以手指著云。咦。又傍僧云。只者見得便受¶
拘束了也。師云。假如不見得。還受拘束也無。僧云。不¶
受。師亦以手指著云。咦。¶

僧侍次。師云。結制來利益多少。僧云。和尚喫豆著。師¶
云。問爾利益多少。進云。和尚還知味麼。師云。爾卻伶¶
俐。僧良久。師云。情知爾不識好惡。僧拍掌。師便低頭。¶

師問僧。佛法到十成不得其妙。且道病在甚麼處。僧¶
云。病在疑處。師云。疑又病在甚麼處。僧擬進。師便打。¶
兩僧侍立。師云。你兩人各道一譬喻看。一僧云。蒼蠅¶
咬破鐵鍋。一僧良久。師云。總欠一著。¶

師問僧。你還識主人翁麼。僧云。識。師云。主人翁還有¶
足也無。僧云。無。師云。為甚今日擔石去來。僧云。大死¶
人有足。為甚麼行不得。師云。你卻不是死人。¶

士參次。師云。朝聞道。夕死可矣。孔氏何嘗不論生死。
<pb:KR6q0526_J_008-0167c>¶
分明說聞道可死。便確然有箇打發生死底道理。止¶
是當時沒有構機底人。便教孔氏纔要露出卻又收¶
起。諸公還信得及麼。只今且問諸公。喚什麼作道。士¶
起請益。師云。明日再來。士罔測。¶

庫僧求開示。師云。因果大要分明。進云。某甲於此卻¶
甚明白。祇是本分事乞師開示。師云。更要精勤著。一¶
事炤管不到。便未免有不妥處。僧罔措。¶

僧求開示。師云。爾好好地要討事作麼。僧復求。師打¶
一拂子云。會麼。僧云。不會。師云。參。¶

僧問。一切眾生皆有佛性。為甚麼不識不知。師云。大¶
好。僧禮拜。師轉問云。一切眾生皆有佛性。為甚麼不¶
識不知。僧云。腳蹋實地。師云。恁麼則諸佛為甚麼出¶
世。一切眾生畢竟作麼生了。僧云。當下歸去。師云。又¶
爭得。僧復舉離心意識參絕凡聖路。學語未畢。師便¶
打。僧禮拜云。請師直指西來意。師又打。僧復拜云。請¶
師直指西來意。師又打。僧禮拜起。師以拄杖橫一橫。¶
僧擬接。師云。者何等杜譔。僧無語。師云。出去。僧便出。¶
師云。來。來。僧回首。師云。前日華首火燒山。幾乎連累¶
常住。¶

僧問。承師教某甲不看話頭。某甲靜裏返觀。莫怕沈¶
空守寂麼。師云。祇者怕沈空底還落空也無。爾底道¶
理。爾底言說。爾底思量計較。者倒是空底。去去來來。¶
唯有者箇在。且道作麼生是者箇。僧欣然作禮。師云。¶
且退。¶

僧問。生死到來。作麼生了。師云。我者裏沒有什麼生¶
死。亦沒有了不了。僧跪求開示。師云。且起作禮。我總¶
沒有祇麼閒家具與爾作障礙去。僧禮拜。復啟云。某¶
甲夢中多與俗人無異像。者等作主不得。師云。既是¶
夢。爾要管他作麼。僧禮拜。退次。早再啟云。某甲昨承¶
大師開示。夜來果得妥帖。師云。爾恁麼又多事了。便
<pb:KR6q0526_J_008-0168a>¶
連聲喝出。¶

僧問。除卻揚眉瞬目。請師指示。師云。露柱燈籠。進云。¶
既是露柱燈籠。語未終。師便喝云。逐塊漢。¶

食粥次。師語飯頭云。今日粥不好食。一僧云。暹羅米。¶
師云。既是廣州人。為甚麼卻喫暹羅米。僧云。施主送¶
來。師乃笑顧眾僧云。且道者僧會不會。¶

方丈榜聯。<img:>。幸汝不會。會則闍黎無分。全是山僧。<img:>。¶
賴予未甘。甘則山僧便宜。辜負大眾。師一日顧侍者¶
云。作麼生說箇未甘底道理。侍者云。世尊拈花。猶未¶
甘在。師云。汝伶俐。者直出。¶

侍者呈麻三觔頌。師看畢曰。頌到用得。他時若明此¶
事。上語錄且不必改易。奈即今未了何。者曰。頌既用¶
得。為甚未了。固求說破。師云。若說破即賺卻汝。者屢¶
懇。師乃云。有箇譬喻。如人叩門尋非巖。汝卻應云。非¶
巖不在。者不測。良久云。然則來說是非者。便是是非¶
人。師云。作麼生處他著。者又不測。¶

僧問。大海水流時如何。師云。是什麼話。僧云。某甲不¶
曉。特來請益。師云。你不曉。我更不曉。僧復理前問。師¶
云。還要第二杓惡水麼。¶

僧問。識得恁麼事。便放身捨命豈不是。師云。放身捨¶
命阿誰道是來。¶

僧問。此事不可以無心求。不可以有心得。不可以言¶
語會。不可以寂嘿通。乞師指示。值侍者進薑次。師便¶
食薑。良久云。會麼。僧禮拜。師約住云。作麼生便禮拜。¶
僧云。用開口作麼。師拈起薑云。且道者一片因甚置¶
得。僧無語。師云。杜譔禪和。¶

僧問。世尊睹明星悟道。求和尚下手工夫。師云。直下¶
無下手處。進云。畢竟有箇著落。師云。且看腳跟下。¶

師問僧。如何是你自己。進云。者部是書。師云。為甚麼¶
福州人著賊。卻來者裏受屈。僧無語。師云。為什麼便
<pb:KR6q0526_J_008-0168b>¶
開口不得。¶

僧問。大耳三藏第三次為甚麼不見忠國師。師云。不¶
是同床睡。焉知被底穿。僧進云。畢竟國師在什麼處。¶
師云。好箇國師。卻被大耳三藏穿卻鼻孔。¶

師問僧。父母未生時在什麼處安身立命。僧云。某甲¶
日用中元無站腳處。師云。汝無站腳處。卻有流轉處。¶
僧瞿然。¶

師又問一僧云。父母未生時在什麼處安身立命。僧¶
云。即今。師云。猶是已生時說話。僧云。不可別有。師云。¶
父母未生時從何得者消息來。僧茫然。¶

師問僧。甚麼處是趙州勘破婆子處。僧云。何用趙州。¶
師云。古今榜樣。僧云。趙州猶費足力在。師云。卻是你¶
費口力。¶

僧呈偈。師未及看。以拄杖連打云。會麼。會麼。僧云。學¶
人不會。又連打數下云。會取不會者。¶

侍者燒香次。傍僧云。今日彌勒佛誕。師云。彌勒佛在¶
那裏。者云。火裏。師云。火在那裏。者以香箸放案上。師¶
云。大麤生。¶

師食柑次。隨拈一瓣云。不得喚作一瓣柑。喚作甚麼。¶
語未畢。侍者隨出一喝。師云。只管喝作麼。者拈花瓶¶
放左邊。師云。移瓶作麼。者云。供養和尚。師便棒。¶

阿侍者隨喜舍利回。問云。聞真淨和尚舍利陷槌裏。¶
是否。師云。爾道陷底是舍利。所陷底是舍利。進云。不¶
可總喚作舍利。師云。未在。更道。進云。衲僧從來不進¶
者保社。師云。更道。進云。請和尚放下者栗棘蓬。師便¶
云。何不道。某甲終不肯隨和尚顛倒去。¶

石鑑侍者呈風旛頌云。不是風兮不是旛。僧繇摩詰¶
畫應難。日日與君華下醉。不禁春色滿林間。師看畢。¶
顧阿首座云。此頌甚佳。但中易一字。汝道是何字。座¶
良久云。當易禁字作知字。師歎云。信知此事有觔兩。
<pb:KR6q0526_J_008-0168c>¶
石亦躍然稱快。¶

師命一僧著圓覺經居一切時。不起妄念四句。屢不¶
契。乃云。此語自大慧禪師頌後。遂有將麻三觔。乾矢¶
橛等語和會。竟成頇顢。當究理始得。僧懇師代著。師¶
著居一切時。不起妄念云。某甲自知去處。於諸妄心¶
亦不息滅。著云。終不向死地上求活。住妄想境不加¶
了知。著云。惺惺不是惺惺。於無了知不辨真實。著云。¶
懵懂不是懵懂。¶

僧問。一大部般若。盡是說心。為什麼華首老和尚註¶
心經。說心是體。般若是用。師豎竹篦子云。會麼。僧擬¶
進。師打一竹篦子。僧復擬進。師以竹篦子指其口。進¶
云。畢竟體用作麼分。師豎竹篦子云。者箇是體是用。¶
進云。者箇體用不可得。師云。體用不可得。你作麼生¶
得。僧無對。師打一竹篦子。僧復理體用話。師喝出。¶

僧問。有情來下種。因地果還生。無情亦無種。無性亦¶
無生。意旨如何。師云。有情來下種。未下種以前作麼¶
生。因地果還生。未落因果以前作麼生。你知此二句。¶
便知下句著落。僧云。恁麼則成佛後亦增減半點不¶
得。師云。元不曾成佛。¶

僧問。于今日用見聞覺知便是某甲自己麼。師云。若¶
是見聞覺知是你自己。如今一切人皆有。為什麼又¶
要悟。僧擬進。師云。你若離了見聞覺知。還更別有麼。¶
僧復問。圭峰云。作有義事。是醒悟心。作無義事。是散¶
亂心。某甲依而行之。還得麼。師云。喚什麼作有義無¶
義。僧擬進。師以手掩其口。僧禮拜。師云。汝若知歸。則¶
痾矢撒溺皆是義事。若不知歸。則供養三寶皆是無¶
義事。¶

僧問。承和尚有語云。知痛痒底要他不知痛痒。是何¶
意旨。師云。還要拄杖麼。進云。不知痛痒底要他知痛¶
痒又作麼生。師云。汝既解問前一句。何復更問者一
<pb:KR6q0526_J_008-0169a>¶
句。進云。畢竟作麼生。師以手掩其口。進云。畢竟要和¶
尚道一句。師打云。是一句。是兩句。僧禮拜云。有意氣¶
時添意氣。得風流處且風流。師復打云。且打你者兩¶
句。¶

一日師靠禪床。有僧在床下靜坐。師云。汝與麼靜坐¶
好。還是出去亂走好。僧云。都好。師云。何不道都不好。¶
僧無語。¶

頌古¶

世尊初生¶

#+BEGIN_VERSE
「　愛君頻喚君。不敢避君瞋。瞋則從他瞋。知心能幾人。
#+END_VERSE
」¶

世尊睹星悟道¶

#+BEGIN_VERSE
「　盡道睹明星悟道。誰知從此事如麻。縱饒捉得瞿曇¶敗。也是除他空裏華。
#+END_VERSE
」¶

#+BEGIN_VERSE
「　祇為貪他一粒粟。卻來誤了半年糧。月明千古無人¶識。夜夜山頭空斷腸。
#+END_VERSE
」¶

女子出定¶

#+BEGIN_VERSE
「　美女當危樓。聊為一引盼。顰笑本無心。醉殺窮酸漢。¶出定不出定。缽盂上安柄。一隊閒鬼神。向女子乞命。
#+END_VERSE
」¶

梵志持花供佛¶

#+BEGIN_VERSE
「　雙手持華供養佛。一呼一應豈徒然。直饒內外都教¶捨。依舊從前梵志仙。
#+END_VERSE
」¶

舍利弗問月上女¶

#+BEGIN_VERSE
「　昨夜秋風到簟涼。梧桐葉墮帶微霜。浮雲吹去復吹¶住。明月炤池兼炤窗。蕩蕩漁舟紅蓼遠。行行鴻雁碧¶霄長。涅槃無路休尋覓。青黛蛾眉獨著忙。
#+END_VERSE
」¶

殃窟摩羅傳產難語¶

#+BEGIN_VERSE
「　美女尋芳出畫屏。繞欄縱目不勝情。侍兒恰似解人¶意。多折梅花貯淨瓶。
#+END_VERSE
」¶

文殊荅奄提遮女生死流轉話¶

#+BEGIN_VERSE
「　生與無生是甚麼。徒勞特地問如何。文殊因病聊施
<pb:KR6q0526_J_008-0169b>¶藥。直至如今錯會多。
#+END_VERSE
」¶

修山主荅進山主生死流轉話¶

#+BEGIN_VERSE
「　特來平地鼓波瀾。縛得獰龍自在還。好手為他點眼¶去。一聲霹靂羨掀翻。
#+END_VERSE
」¶

#+BEGIN_VERSE
「　歸家更不問程途。夷險安危夢裏殊。夜半一聲山犬¶吠。醒來明月照棲鳥。
#+END_VERSE
」¶

傅大士法身頌¶

#+BEGIN_VERSE
「　雲近蓬萊常五色。雪殘鳷鵲亦多時。為君舉似鋤頭¶偈。莫當唐人兩句詩。
#+END_VERSE
」¶

六祖風旛¶

#+BEGIN_VERSE
「　杜鵑啼遍春山嵋。啼得血流總不知。驚起石人輕一¶拶。從今不笑鷓鴣兒。
#+END_VERSE
」¶

#+BEGIN_VERSE
「　風旛不是有來因。只要當人認得親。行者無端輕拶¶出。至今無地可藏身。
#+END_VERSE
」¶

#+BEGIN_VERSE
「　非風非旛亦非心。眼見如盲不可論。隨流認得波全¶水。依舊寒潭深又深。
#+END_VERSE
」¶

#+BEGIN_VERSE
「　昨遇耕田人。說道雨水多。山僧只管笑。總不奈伊何。
#+END_VERSE
」¶

永嘉參六祖¶

#+BEGIN_VERSE
「　非意由來不是無。任從天下強名模。無生直下猶回¶顧。兔去徒勞更守株。
#+END_VERSE
」¶

忠國師勘大耳三藏¶

#+BEGIN_VERSE
「　攜手西川觀競渡。天津橋上又相逢。行行不覺秋江¶晚。共入蘆花深港中。
#+END_VERSE
」¶

丹霞謁忠國師¶

#+BEGIN_VERSE
「　萬仞洪崖不可躋。到來山日與眉齊。啼猿唳鶴尋常¶事。多少行人路自迷。
#+END_VERSE
」¶

百丈再參¶

#+BEGIN_VERSE
「　問荅分明大用酬。震威一喝有來由。果然百丈聲三¶日。直使聞言心已休。
#+END_VERSE
」¶

#+BEGIN_VERSE
「　夢裏疆場金鼓忙。分明記得已還鄉。重圍直透春雷
<pb:KR6q0526_J_008-0169c>¶動。不解征衣困在床。
#+END_VERSE
」¶

#+BEGIN_VERSE
「　殷勤畜得鳳凰兒。棲老梧桐賽畫眉。無端一陣東風¶起。吹入雲衢總不知。
#+END_VERSE
」¶

百丈野狐¶

#+BEGIN_VERSE
「　老漢全身墮野狐。千年點雪付紅爐。虛空有鏡難藏¶影。霄漢無形莫強圖。五百生前真面目。一朝巖下舊¶皮膚。泥牛入海無尋處。空見時流日打模。
#+END_VERSE
」¶

#+BEGIN_VERSE
「　殘橋斷壑日聞猿。十度經商九不存。遊冶豈知山路¶阻。夜深騎馬過前村。
#+END_VERSE
」¶

南泉斬貓¶

#+BEGIN_VERSE
「　兩堂元不是他人。舉起貓兒本有因。大眾一時遮過¶眼。快刀千載不生塵。提瓶挈水尋常事。蹋磴搴藤分¶外春。慚愧趙州能救得。草鞋頭戴又重申。
#+END_VERSE
」¶

#+BEGIN_VERSE
「　兩堂未必是無言。利刃從來命罕存。惟有趙州知此¶意。夜深乘月過前村。
#+END_VERSE
」¶

南泉玩月¶

#+BEGIN_VERSE
「　相逢盡欲到皇都。親到皇都自不誣。白馬銀鞍新貴¶客。澹粧素質舊名姝。富來不羨金珠貴。貧去終歸公¶族殊。蕩蕩無言真古道。令人相對意全孤。
#+END_VERSE
」¶

南泉荅僧遷化話¶

#+BEGIN_VERSE
「　百年身後向何去。異類中行王老師。圈內不驚頭角¶別。溪邊誰問東西馳。重雲深樹笛聲近。淺渚平沙鼻¶孔垂。更有一般奇特處。日常水草盡知時。
#+END_VERSE
」¶

南泉指庭前牡丹示陸大夫¶

#+BEGIN_VERSE
「　一體同根不易論。鏡中頭面豈為親。夢來花鳥渾忘¶我。覺去聲香似隔鄰。若箇暗銷芳草綠。為誰辜負洛¶陽春。多因貪看天邊月。賺卻風前獨立人。
#+END_VERSE
」¶

#+BEGIN_VERSE
「　本是同根無二體。反因肇論卻顢頇。分明指上重拈¶出。豈較時人夢裏看。
#+END_VERSE
」¶

南泉牧牛
<pb:KR6q0526_J_008-0170a>¶

#+BEGIN_VERSE
「　買華不買葉。帶葉影參差。愛他長若此。倒插王軍持。
#+END_VERSE
」¶

南泉智不到處話¶

#+BEGIN_VERSE
「　智不到處切忌道。再徵行履作麼生。僧堂直入無回¶顧。異類中行尚問名。明月已隨流水去。白雲猶向故¶山縈。動容古路今仍在。道著依然頭角崢。
#+END_VERSE
」¶

亮座主參馬祖¶

#+BEGIN_VERSE
「　心意俱非覿面逢。講經不信道虛空。平田淺草難藏¶虎。古澗寒潭有臥龍。明月萬山人影絕。落花深院鳥¶聲通。一從去後無消息。留得長松待曉風。
#+END_VERSE
」¶

趙州庭柏¶

#+BEGIN_VERSE
「　趙州老漢絕囊藏。一句明明直舉揚。更擬將心明箇¶事。雲煙滿目便郎當。
#+END_VERSE
」¶

#+BEGIN_VERSE
「　金剛寶劍當陽拔。千里神光透體寒。也只儂渠腰上¶物。等閒礫破眼睛看。
#+END_VERSE
」¶

趙州勘臺山婆子¶

#+BEGIN_VERSE
「　五臺古路日曼曼。猶憶還家夢正寒。杜宇啼殘風雨¶暗。海棠落盡霧雲團。何曾鑿破溪山色。長此登臨天¶地寬。惟有趙州能解意。葛藤留得到今看。
#+END_VERSE
」¶

#+BEGIN_VERSE
「　李四奪人牛。卻被張三截。若要太平時。除非賊殺賊。¶不賊不殺。不殺不賊。腰間有劍定難饒。切忌街頭逢¶孟八。賊。賊。
#+END_VERSE
」¶

#+BEGIN_VERSE
「　虧心不畏老婆知。哮吼還他獅子兒。百萬雄師全背¶水。漢家原是漢旌旗。
#+END_VERSE
」¶

#+BEGIN_VERSE
「　十斛明珠顆顆圓。拈來信手絕廉纖。三舟各見原同¶月。不使清光過別船。
#+END_VERSE
」¶

#+BEGIN_VERSE
「　單騎直入百重圍。猛將當關失卻機。氣蓋乾坤豈兵¶力。不勞血刃立全威。
#+END_VERSE
」¶

趙州洗缽盂¶

#+BEGIN_VERSE
「　喫粥了也洗缽盂。趙州此語總傳虛。若因僧悟生和¶會。百劫千生枉繫驢。
#+END_VERSE
」
<pb:KR6q0526_J_008-0170b>¶

#+BEGIN_VERSE
「　分明直下自天真。悔卻從前擬效顰。信步不知溪澗¶路。舉頭方覺霧雲身。洪崖凍積千年雪。寒燄初回萬¶戶春。慎勿更隨人語後。趙州牙齒覆朱唇。
#+END_VERSE
」¶

趙州鬥劣不鬥勝¶

#+BEGIN_VERSE
「　蹋遍羅浮深又深。山花如血柳如金。到來谷口層峰¶出。轉入雲根曲逕陰。松韻蟲吟留過客。澹煙微月戀¶荒岑。柴扉獨掩和衣睡。為許何人問此心。
#+END_VERSE
」¶

趙州無¶

#+BEGIN_VERSE
「　兀兀崔巍萬仞蹲。白雲無路月無痕。曾無野鶴歸華¶表。卻有殘紅出洞門。去去碧峰煙渺漠。行行流水日¶潺湲。拼教身世埋空谷。不作逃名高士論。
#+END_VERSE
」¶

#+BEGIN_VERSE
「　望得郎歸不見郎。恐因喜極易成狂。晨宵一處無疏¶戚。中冓明堂自有方。
#+END_VERSE
」¶

趙州勘二菴主¶

#+BEGIN_VERSE
「　將軍制勝遠從征。要斬癡頑賀太平。生殺但知歸主¶德。臨機虛實豈能明。
#+END_VERSE
」¶

#+BEGIN_VERSE
「　乍瞋乍喜欲何為。八十參方鬢欲絲。面目不堪重舉¶似。機關輸與老頭兒。
#+END_VERSE
」¶

溈山水牯牛¶

#+BEGIN_VERSE
「　溈山老漢不知羞。卻道山前變水牛。開口已遭明眼¶笑。可堪到處覓人酬。
#+END_VERSE
」¶

劉鐵磨參溈山¶

#+BEGIN_VERSE
「　十年戰罷一征衣。知己相逢意不違。岐路已過應共¶慶。故鄉猶恐未同歸。
#+END_VERSE
」¶

#+BEGIN_VERSE
「　老將相逢話別離。故園攜手餉東菑。一回提起疆場¶事。刀箭渾身淚便垂。
#+END_VERSE
」¶

黃檗大唐國內無禪師¶

#+BEGIN_VERSE
「　擇乳鵝王豈鴨群。洪波浪裏解投身。眉毛眨上懸千¶里。碧眼胡僧認不真。
#+END_VERSE
」¶

臨濟參黃檗
<pb:KR6q0526_J_008-0170c>¶

#+BEGIN_VERSE
「　絕世風流人不識。未經題破十分嬌。無端撞著癡憨¶漢。添得深閨聲價饒。
#+END_VERSE
」¶

#+BEGIN_VERSE
「　千兩輪錘劈面來。不由分訴可憐哉。他時狹路如相¶值。決定遭他者一回。
#+END_VERSE
」¶

臨濟三玄¶

#+BEGIN_VERSE
「　十方八面絕遮欄。面目堂堂日往還。一自頭陀微笑¶後。等閒留得與人參。
#+END_VERSE
」¶

#+BEGIN_VERSE
「　飛雲頂上鐵船浮。海底泥牛吼未休。驚起梵王眠不¶得。一聲霹靂滿天愁。
#+END_VERSE
」¶

#+BEGIN_VERSE
「　李四張三笑臉開。風前沈醉浩歌回。寒鴉夜半啼枯¶木。古殿鐘聲撼落梅。
#+END_VERSE
」¶

三要¶

#+BEGIN_VERSE
「　生鐵蒺藜纔舉起。卻教照用一時休。夜來寒月十分¶醉。恨少泉聲兩澗流。
#+END_VERSE
」¶

#+BEGIN_VERSE
「　露柱懷胎千古恨。追風木馬至今奇。波斯碧眼難窺¶測。一任神歆與鬼疑
#+END_VERSE
」¶

#+BEGIN_VERSE
「　水邊林下看無盡。市尾街頭喚不醒。莫訝世間奇特¶事。威音王後未曾明
#+END_VERSE
」¶

洞山過水睹影¶

#+BEGIN_VERSE
「　一回瞥地始相應。悔卻從前影裏行。渠我于今休用¶覓。堂堂大道出常情。
#+END_VERSE
」¶

洞山五位¶

#+BEGIN_VERSE
「　帶月攜鉏下石門。綠畦深淺半依村。從來錯過田家¶樂。依舊寒塘鳥雀喧。(正中偏)
#+END_VERSE
」¶

#+BEGIN_VERSE
「　綠楊處處解征鞍。舊路新花盡日閒。莫向河梁探水¶影。滿頭如雪淚空彈。(偏中正)
#+END_VERSE
」¶

#+BEGIN_VERSE
「　男兒仗劍走平原。望望疆場志氣存。散盡千金功未¶立。英雄誰向此時論。(正中來)
#+END_VERSE
」¶

#+BEGIN_VERSE
「　風流休問客鄉心。高館銀燈酒滿斟。今日相逢須盡¶醉。不堪重唱白頭吟。(偏中至)
#+END_VERSE
」
<pb:KR6q0526_J_008-0171a>¶

#+BEGIN_VERSE
「　國破家亡但此身。茫茫宇宙可誰鄰。桃源未是深藏¶地。醉臥長安不見人。(兼中到)
#+END_VERSE
」¶

睦州露柱困¶

#+BEGIN_VERSE
「　步步相隨沒後先。暫時岐路便茫然。循溪蹋遍無尋¶處。夢斷雲山人在船。
#+END_VERSE
」¶

中邑獼猴¶

#+BEGIN_VERSE
「　睡著還同未睡時。六窗相見作家知。可憐老大婆心¶切。失後忘前卻為誰。
#+END_VERSE
」¶

#+BEGIN_VERSE
「　六窗喚俱應。熟睡成寱語。相見夢中人。不待聲絕處。
#+END_VERSE
」¶

長沙本來人¶

#+BEGIN_VERSE
「　生死根本。即是其人。一呼一應。有喜有瞋。不須息妄。¶不用求真。若問箇中端的信。青州衫子重七觔。
#+END_VERSE
」¶

#+BEGIN_VERSE
「　霜天如洗萬峰晴。月浸寒潭徹底清。莫怪夜深山犬¶吠。元來竹外有人行。
#+END_VERSE
」¶

長沙黃鶴樓題詩¶

#+BEGIN_VERSE
「　此事自來無語句。亦無一法與他人。龜毛舉起咍咍¶笑。千古重拈面目新。
#+END_VERSE
」¶

投子大死人卻活話¶

#+BEGIN_VERSE
「　真箇恁麼不恁麼。堂堂露露勿懡㦬。還家不蹋來時¶路。依舊門前長薜蘿。
#+END_VERSE
」¶

曹山三墮¶

#+BEGIN_VERSE
「　一雙孔雀立芳池。飲啄飛鳴不自知。無端照影頻回¶顧。卻似難如往日時。(類墮)
#+END_VERSE
」¶

#+BEGIN_VERSE
「　岸柳江聲鎮日將。五陵年少不還鄉。漁人瞪目空相¶笑。肯信人為春事忙。(隨墮)
#+END_VERSE
」¶

#+BEGIN_VERSE
「　九重深鎖鳳樓寒。御苑鶯啼花自殘。盡說官家高臺¶座。一群獵馬出樓蘭。(尊貴墮)
#+END_VERSE
」¶

#+BEGIN_VERSE
「　如何是類墮。處處銷歸者一箇。渾身拶入沒中邊。舉¶目不知誰是我。
#+END_VERSE
」¶

#+BEGIN_VERSE
「　如何是隨墮。不守儂渠高枕臥。橫身打破聲色關。正
<pb:KR6q0526_J_008-0171b>¶眼看來猶是錯。
#+END_VERSE
」¶

#+BEGIN_VERSE
「　如何尊貴墮。倚天長劍當空掉。直入千峰深又深。垂¶簾熟睡纔一覺。
#+END_VERSE
」¶

興化打中間底¶

#+BEGIN_VERSE
「　名花新月滿羅幃。又向幽林去步遲。豈謂嫌他春富¶貴。清光不欲使儂知。
#+END_VERSE
」¶

興化打維那¶

#+BEGIN_VERSE
「　興化嫡稱臨濟子。克賓從此號賢孫。親承痛棒重遭¶罰。千古流通教外傳。
#+END_VERSE
」¶

德山參龍潭¶

#+BEGIN_VERSE
「　親到龍潭不見龍。分明獨踞妙高峰。雪消千丈巖層¶出。雲散長空桂影叢。明暗分時開正眼。紙燈吹滅定¶吾宗。劃然截斷千差路。南北東西腳下通。
#+END_VERSE
」¶

德山今夜不荅話¶

#+BEGIN_VERSE
「　三十棒頭振祖風。霜飛凜凜絕雷同。新羅衲子親承¶令。贈得臨場鼓一通。
#+END_VERSE
」¶

德山托缽¶

#+BEGIN_VERSE
「　須知吾道有長處。佛法從來不可傳。大小巖頭重說¶破。教人特地哭蒼天。
#+END_VERSE
」¶

#+BEGIN_VERSE
「　峻嶺平坡步步同。千人不見一人逢。各尋雲鳥啼¶處。始信山山有路通。
#+END_VERSE
」¶

高亭簡隔江見德山¶

#+BEGIN_VERSE
「　招手橫趨不用疑。儂渠直下露全機。等閒無限漁家¶樂。多少癡人坐釣磯。
#+END_VERSE
」¶

大隋壞¶

#+BEGIN_VERSE
「　沒巴鼻。有來由。梧桐葉落天下秋。離鉤三寸少人酬。¶隨壞于今作話留。
#+END_VERSE
」¶

#+BEGIN_VERSE
「　壞亦壞兮隨亦隨。一枝紅杏出牆來。通玄不是人間¶世。滿目青山長翠苔。
#+END_VERSE
」¶

石霜不壞
<pb:KR6q0526_J_008-0171c>¶

#+BEGIN_VERSE
「　大千俱壞渠不壞。灰燼煙銷天地青。莫向風前頻獨¶立。溪雲山月妒人醒。
#+END_VERSE
」¶

玄沙三種病人¶

#+BEGIN_VERSE
「　用盡心機種牡丹。種成擎出與人看。尋春時過石橋¶北。一望紅雲十畝殘。
#+END_VERSE
」¶

#+BEGIN_VERSE
「　盲啞聾人滿大唐。紛紛錐劄費商量。一回搕破髑髏¶額。始笑諸方技不長。
#+END_VERSE
」¶

僧請益雲門三種病人¶

#+BEGIN_VERSE
「　傳道雲門武藝閒。相逢狹路轉身難。誰知紅紫枝頭¶別。到底春光一樣看。
#+END_VERSE
」¶

雲門東山水上行¶

#+BEGIN_VERSE
「　非思量處莫思量。枯木龍吟音韻長。搏浪沙中逃萬¶死。原來祇是舊張良。
#+END_VERSE
」¶

#+BEGIN_VERSE
「　如何諸佛出身處。向道東山水上行。慚愧雲門關不¶住。話頭傳得到于今。
#+END_VERSE
」¶

南院啐啄同時¶

#+BEGIN_VERSE
「　纔云啐啄同時用。一棒當頭認不真。蕩盡煙波無歇¶處。回頭只在把梢人。
#+END_VERSE
」¶

夾山參船子¶

#+BEGIN_VERSE
「　果然一笑縛獰龍。橈下分明絕異同。他年便解興波¶浪。特地溪山雲月中。
#+END_VERSE
」¶

首山竹篦子¶

#+BEGIN_VERSE
「　歌舞當筵明月空。華枝搖曳笑春風。忽然觸起心頭¶事。豎盡寒毛眼底紅。
#+END_VERSE
」¶

汾陽參首山¶

#+BEGIN_VERSE
「　此事雖無大不大。幾回信了幾回疑。誰知影落澄潭¶遠。舉目寒光總未移。
#+END_VERSE
」¶

洞山麻三觔¶

#+BEGIN_VERSE
「　娉婷獨坐不勝情。簾外何人錯認聲。細語微吟聽欲¶絕。呼郎一字最分明。
#+END_VERSE
」
<pb:KR6q0526_J_008-0172a>¶

#+BEGIN_VERSE
「　跨海凌風入大唐。山呼萬歲見君王。無端認得捉刀¶者。未出關門已受傷。
#+END_VERSE
」¶

百丈恆參法眼於外道問佛話悟旨¶

#+BEGIN_VERSE
「　腳跟處處絕追尋。又向白雲深處行。把住要津無路¶著。全身已到月華心。
#+END_VERSE
」¶

雲峰悅參大愚芝¶

#+BEGIN_VERSE
「　乞化堂司僧本務。實無佛法與人論。于今末世難分¶辨。瞎眼阿師卻認真。
#+END_VERSE
」¶

黃龍三關¶

#+BEGIN_VERSE
「　我手何似佛手。黃面瞿曇不知有。橫穿鼻孔倒騎牛。¶一生不著隨人後。
#+END_VERSE
」¶

#+BEGIN_VERSE
「　我腳何似驢腳。一步一步頻蹋著。紫陌荒岑獨悄然。¶人前切忌崢頭角。
#+END_VERSE
」¶

#+BEGIN_VERSE
「　生緣在何處。不是上天堂。定是地獄裏。若更擬思量。¶劈口打殺你。
#+END_VERSE
」¶

兜率悅勘僧三問¶

#+BEGIN_VERSE
「　秋山寒月淨無瑕。貪聽溪流路漸差。最是夜深猿切¶處。一回腸斷淚交加。
#+END_VERSE
」¶

#+BEGIN_VERSE
「　分明一箇佳公子。日日煙花醉未休。搭得斷頭華子¶艇。順流乘興下揚州。
#+END_VERSE
」¶

#+BEGIN_VERSE
「　十字街頭孟八郎。殘年臘盡不還鄉。去秋曾在湘江¶水。昨日人傳到汾陽。
#+END_VERSE
」¶

高峰枕子墜地¶

#+BEGIN_VERSE
「　無夢無想無見聞。南山下雨北山雲。莫隨流水分涇¶渭。蹋倒溪橋恥見君。
#+END_VERSE
」¶

壽昌大好山¶

#+BEGIN_VERSE
「　大好大不好。悔蹋菩提路。人人盡說解翻身。含元殿¶覓長安路。
#+END_VERSE
」¶

博山參壽昌悟由¶

#+BEGIN_VERSE
「　從來活路少人知。上樹何如樹下時。父子激揚空有
<pb:KR6q0526_J_008-0172b>¶話。得便宜處失便宜。
#+END_VERSE
」¶

先長慶參博山機緣¶

#+BEGIN_VERSE
「　不落宮商調已傳。萬牛難挽箭鋒前。兒孫縱有千鈞¶力。爭肯推爺向裏邊。
#+END_VERSE
」¶

婆子燒菴¶

#+BEGIN_VERSE
「　寒巖枯木自朝朝。俗漢何曾負阿嬌。春色暗藏關不¶住。一團紅燄至今燒。
#+END_VERSE
」¶

#+BEGIN_VERSE
「　枯木寒巖端的事。燒菴趁出好知音。莫將意氣論賓¶主。埋沒儂渠一片心。
#+END_VERSE
」¶

#+BEGIN_VERSE
「　一回抱住問元因。二十年來舊主賓。箇話不堪提起¶處。知心原是負心人。
#+END_VERSE
」¶

倩女離魂¶

#+BEGIN_VERSE
「　倩女離魂事亦奇。嬌嬈蓋代少人知。拈來勘破山中¶衲。真假虧他一頓思。
#+END_VERSE
」¶

淫怒癡即戒定慧¶

#+BEGIN_VERSE
「　春到雪消江漢碧。夏來荔擘水晶團。活計在君君自¶用。莫教眨眼受人瞞。
#+END_VERSE
」¶

塵勞起而佛道成妄想興而菩提現¶

#+BEGIN_VERSE
「　荷葉過風香十里。梅花遜雪白三分。從他起也從他¶倒。佛道塵勞總賴君。
#+END_VERSE
」¶

一念之中得見十方諸佛¶

#+BEGIN_VERSE
「　千念萬念非別念。相看特地更尋誰。若於離合有無¶處。說得分明錯過伊。
#+END_VERSE
」
<pb:KR6q0526_J_008-0172c>¶

